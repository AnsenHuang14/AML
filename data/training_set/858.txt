[]
【Emily Online】工聯會推青年節目　嫻姐同後生仔工廈Band房Jam《半斤八両》 (20:07)
工聯會推出全新青年網台節目《FT Youth》，話要同大家「談談情 講講理 細說社會人情事」。第一集嘅神秘嘉賓，就係工聯會榮譽會長陳婉嫻（嫻姐），一開場嫻姐就戴住黑超、著住牛仔褸打鼓出場，同一班後生過佢嘅人Jam歌，唱《半斤八両》。《FT Youth》主持晴晴話，今次見到嫻姐另外一面，嫻姐平時做事認真嚴謹，嚟到band房變得特別可愛。嫻姐出場當然唔止表演啦，節目係同大家講解下活化工廈對文化創意產業嘅支援。節目喺一間工廈band房拍攝，band房租客、音樂人Rex讚嫻姐熱血，仲趁機訴苦，話工廈租金貴，約1千呎嘅單位要兩萬幾蚊月租。嫻姐批評，雖然政府提出「活化工廈」好啱聽，但重要嘅係詳細措施，笑言Rex同拍檔Didi「捱到落去算好彩」，建議政府將自己嘅地用嚟發展，將文化產業放喺規劃當中。嫻姐又話，香港有錢有地，而年輕人憤怒在住屋同希望問題。Didi質疑係咪政府導致地產霸權出現，嫻姐回應話，「政策決定一切，（前特首）曾蔭權7年唔起樓」。